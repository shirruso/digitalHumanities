מטרת הפרויקט: 
פרויקט זה עוסק בשילוב נשים כדמויות ראשיות בעולם הקולנוע במדינות שונות ברחבי העולם.
המטרה העיקרית של הפרויקט הינה לבדוק מהו היחס בין נשים לגברים בתפקידים ראשים וכן לראות האם יש הבדל בין המדינות השונות. 
יתר על כן, נבדוק אילו תפקידים נשים מגלמות כדמויות ראשיות לעומת התפקידים אשר גברים מגלמים. נרצה לבדוק האם יש הנחה סטראוטיפית אשר עומדת מאחורי בחירת התפקידים עבור נשים וגברים. בנוסף, נבדוק האם ניכרים שינויים, והאם יש עליה בכמות השחקניות בתפקידים ראשיים לאורך השנים.
הפרויקט מתמקד בסרטים רבים המתועדים ב- IMDB וב-TMDB  שיצאו בין השנים 1960-2022 במדינות שונות ברחבי העולם. 

רקע- הקשר למדעי הרוח הדיגיטליים:
עולם הקולנוע הוא אחד מתחומי האומנות הפופולריים ביותר, המהווה חלק בלתי נפרד מתחום מדעי הרוח הדיגיטליים.
הפרויקט שלנו ישלב כרייה של נתונים ממקורות מידע רבים ומגוונים, ניתוח המידע וחילוץ מידע רלוונטי עבור צרכי הפרויקט.
לאחר איסוף הנתונים נבצע הסקת מסקנות וכן נצליב מידע על מנת להציג את התוצאות באמצעות כלי דיגיטלי אשר יראה את ההבדלים בין גברים לנשים מכמה היבטים בעולם הקולנוע.
באמצעות כלי זה נספק מידע עשיר ומגוון אודות שאלת המחקר שלנו בצורה קלה וברורה. 

התהליך ועיבוד מידע 
הכנת metadata: 
נבחין כי מטרתנו הייתה לאסוף מידע אודות הסרטים וכן השחקנים הראשיים שלהם ולאגד אותם למבנה אחד. נשים לב כי במהלך הפרויקט התמודדנו עם מידע שהוא חצי מובנה (כגון קבצי json וכן קבצי csv). 
הפרויקט נכתב בשפת python. 
שימוש במאגרי הנתונים של IMDB , TMDB, wikidata ו-wikipedia. 
באמצעות ה-API של IMDB קיבלנו את כל הסרטים בין השנים 1960-2022 עבור מספר רב של מדינות אשר משקפות תרבויות שונות ברחבי העולם. באמצעותו קיבלנו עבור כל סרט את שמו, עלילתו ושנת הוצאתו. כמו כן, מתוך הקאסט שלפנו את הדמות הראשית וכן פרטים אודותיה.
כמו כן, באמצעות הצלבה בין TMDB ו-  wikidata גילינו את המגדר של הדמות הראשית.
באמצעות שאילתת SPARQL  שלפנו עבור כל מדינה רשימה של שחקנים ושחקניות אשר כל רשומה מתארת שם של שחקן ומגדרו. עבור כל שחקן ראשי, בדקנו את מגדרו באמצעות רשימה זו. אם השחקן לא נמצא ברשימה, התבצע חיפוש נוסף דרך ה-API של TMDB. 
באמצעות הצלבה בין IMDB, TMDB ו-  wikipedia מצאנו את התפקיד שמגלמת הדמות הראשית בסרט. גילוי זה התבצע במספר שלבים. תחילה ניסינו לשלוף את המקצוע שגילמה הדמות הראשית דרך תיאור הדמות מ- IMDB או מ- TMDB. במידה ושלב זה נכשל, ניסינו למצוא את תפקידה דרך תקציר הסרט. ביצענו את שליפת תוכן העלילה מ-IMDB וגם ממאגר המידע של wikipedia. המיפוי (בין הדמות הראשית לתפקידה) התבצע באמצעות הצלבה עם מאגר מקצועות ותפקידים ששלפנו באמצעות WIKIDATA. 
עבור כל מדינה שמרנו את כלל המידע שצוין לעיל בקבצי json. 
ויזואליזציה:
מיפינו את כל המידע לגרפים, דיאגרמות, צירי זמן ומפות ע"י שימוש ב-tableau ו-mymaps של google. 
הוויזואליזציה היא למעשה קריאה רחוקה אשר יוצרת תמונה מופשטת של כלל הנתונים.
התרשימים המוצגים באתר הינם אינטראקטיביים, ומאפשרים למשתמש באמצעות מעבר עכבר, צפייה בנתונים אותם הם מייצגים.
תוצאות העבודה ממחישים בצורה קלה וברורה את ההבדלים השונים בין גברים לנשים בין המדינות השונות. 

תוצאות המחקר:
•	אחוזי גברים מול נשים בתפקידים ראשיים: 
מהממצאים שעלו ניתן לראות כי בסרטים ישנים ברוב המדינות, רוב התפקידים הראשיים גולמו ע"י גברים. עם זאת, הממצאים הראו כי ניכרת עלייה לאורך השנים בכמות הנשים אשר מגלמות תפקידים ראשיים. למרות העלייה, עדיין אנו רואים כי במדינות רבות הגברים עדיין מהווים רוב. ממצאים אלו מתאימים לממצאים שפורסמו בכתבה בעיתון "הארץ", בה התברר כי "בשנת 2007 רק 24% מהסרטים כללו נשים בתפקידים ראשיים ואילו ב–2019 זינק המספר ל–48%. נתון זה מרשים עוד יותר לאור העובדה שמדובר בבדיקת 100 הסרטים הרווחיים ביותר של השנה, כך שאפשר לקבוע כי הקהל שמח לראות סרטים בהובלת נשים. מנהלי האולפנים בהוליווד מגלים באיחור ניכר שנשים יכולות לשאת על גבן סרטים, ושסיפורים על נשים יכולים לסחוף את הקהל, נשים וגברים כאחד". 
•	אחוזי גברים מול נשים בתפקידים ראשיים בין המדינות השונות:
כפי שצוין קודם לכן, ניתן לראות כי ברוב המדינות יש יחס לא שוויוני בגילום תפקידים ראשיים בין גברים לנשים. 
עם זאת ניתן לראות כי יחס זה בולט יותר במדינות כגון: מצרים, טורקיה, הודו, ברזיל, ארגנטינה וכדומה. ניתן לראות כי מדובר במדינות יותר שמרניות, מדינות בהן הנשים זוכות ליחס פחות שוויוני ואף מדינות פחות מפותחות. 
עם זאת ישנן מדינות מודרניות יותר בהן היחס הנ"ל אינו בולט בצורה חד משמעית, ואף ישנן שנים בהן מספר הנשים אשר מגלמות דמויות ראשיות עולה על מספר הגברים. מסקנה זו תקפה עבור מדינות כגון: צרפת, גרמניה, ארה"ב, אנגליה וכדומה. 

•	תפקידי נשים מול תפקידי גברים: 
ניתן לראות כי ישנם תפקידים דומים אשר נשים וגברים מגלמים בתדירות רבה (כגון רופא, עורך דין, כתב/ת וכדומה). מסקנה זו מעידה על שינוי לטובה לגבי הסטראוטיפים הרווחים בחברה. עם זאת, עדיין ניתן לראות כי הן ממשיכות לגלם תפקידים רבים אשר מתאימים לסטריאוטיפים. כלומר, במדינות רבות יש ייצוג רב של נשים בתפקידים נחותים ובעלי אופי מיני (דבר שלא נראה בתפקידים אשר גברים מגלמים).
המסקנה האחרונה מתאימה למאמרים מגוונים שקראנו, בהם עלו ממצאים מעניינים כגון: 
"עם זאת נראה כי העלייה בייצוג נשים מרמזת על דריכה סמויה במקום. דמויות של נשים בקולנוע הן עדיין בעלות סיכוי גדול פי 6 להיות מאופיינות על ידי מיניותן" (מתוך עיתון "הארץ" ),
" Studies from the past two decades have confirmed that women in the film industry are both underrepresented (University, 2017; Lauzen, 2018b) and portrayed stereotypically (Wood, 1994)"  (from the article " https://www.nature.com/articles/s41599-020-0436-1").

חשוב לציין כי המדגם לא מייצג את כלל הסרטים משום שלא תמיד תועד המקצוע של הדמות בעלילה. 


מקורות ביבליוגרפים: 
1.	https://www.haaretz.co.il/gallery/opinion/2020-03-08/ty-article/.premium/0000017f-db6c-d3a5-af7f-fbee68270000
2.	https://www.nature.com/articles/s41599-020-0436-1
3.	https://developers.themoviedb.org/3/configuration/get-languages
4.	https://imdb-api.com/api/#Search-header

